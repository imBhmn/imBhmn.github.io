---
title: سلام دنیا
---

فیلم _بیچارگان_ به عنوان صریح‌ترین فیلم یورگوس لانتیموس، درباره‌ی انسان جست‌و‌جوگری است که می‌خواست جهان را بهتر کند؛ اما در پایان، مجبور می‌شود بخشی از آن باشد.

[](https://mci.ir/charge-transfer?utm_source=General&utm_medium=Gif-Banner&utm_campaign=Charge)

صراحت، یکی از آشکارترین ویژگی‌های هفتمین فیلم بلند یورگوس لانتیموس است که مستقیما از منبع اقتباس آن آمده. بیشتر حجم این نوشته، به توضیح و مقایسه‌ی ایده‌های تماتیک و روایی این دو متن خواهد گذشت؛ اما ابتدا، لازم است درباره‌ی اجرای فیلم صحبت کنم. هیچ فیلمساز دیگری قادر نبود _بیچارگان_ را به شکل امروزش بسازد! این فیلمی است که تمام کلیات و جزئیات سر و شکل‌اش، نام سازنده‌اش را فریاد می‌زنند. عناصر زیادی از سبک بصری _بیچارگان_ را در ساخته‌های پیشین لانتیموس هم دیده‌ایم. مثل استفاده‌ی مکرر از لنزهای واید و فیش‌آی‌ (Fisheye) -که این‌جا تداعی‌گر نگاه کردن به داخل یک شهر فرنگ هستند-، زوم‌ها و دورنمایی‌های پرتعداد، یا زوایای تند دوربین برای نمایش شخصیت‌ها.

این تمهیدات، در زیبایی‌شناسی فیلم، کارکرد هدفمندی دارند. برای مثال، زوم‌ به داخل (Zoom in)، جز یک نمونه (صحنه‌ی جراحی روی آلفی؛ نزدیک به پایان فیلم)، معمولا کارکرد دراماتیک دارد (نشان دادن مسئله‌ی مهم، یا شخصیت صاحب قدرت در صحنه) و دورنمایی (Zoom out)، تقریبا همیشه کارکردی کمیک (افشای ماهیت ابسورد یک واقعه با فاصله گرفتن از آن).

![یک اتاق جراحی در نمایی از فیلم بیچارگان به کارگردانی یورگوس لانتیموس](https://cdn.zoomg.ir/2024/3/poor-things-lab.jpg)

اما فیلمساز خلاق یونانی، برای روایت داستان جنون‌آمیز بِلا بکستر (با یک پرفورمنس فیزیکی و تکنیکالِ جسورانه، برون‌گرایانه، انرژیک و خیره‌کننده از اما استون)، تغییراتی را هم در زبان بصریِ آشنای خود اعمال کرده است. برای مثال، حرکات رهاتر دوربین -در ادامه‌ی مسیری که با نخستین همکاری لانتیموس و رابی رایانِ فیلمبردار در «سوگولی» آغاز شده بود- با زوم‌های پرتعداد ترکیب می‌شوند و در کنار منطق دکوپاژ نسبتا ماکسیمالیستی‌، رویکرد بصری پویاتری را برای فیلم می‌سازند. دینامیسمِ حاصل، _بیچارگان_ را از سازه‌های بصریِ خشک، مینیمال و خفقان‌آورِ آثار تکان‌دهنده‌ای مثل _دندان نیش_ (Dogtooth) و _کشتن گوزن مقدس_ (The Killing of a Sacred Deer)، دور می‌کند. تصمیمی که با لحن سَبُک‌تر فیلم، فراز و فرودهای سرگرم‌کننده‌ی ماجراجویی‌های بِلا و شوخ‌طبعیِ سرراست جهان‌ داستانی‌ اثر، متناسب است.

نکته‌ای که دستاوردهای بصری یورگوس لانتیموس، فیلمبردارش رابی رایان و طراحان صحنه‌اش شونا هیث و جیمز پرایس را ارزشمندتر می‌کند، خلاقیتی است که آن‌ها در مسیر ارتقای ایده‌های منبع اقتباس و ترجمه‌ی آن‌ها به معادل‌های بصریِ چشم‌گیر انجام داده‌اند. بر خلاف وضعیت آشنای اقتباس‌های سینمایی از رمان‌های سورئال، فانتزی یا علمی-تخیلی، انتزاع خالص نویسنده‌ی رمان، با گذر از بینش محدود سازندگان نسخه‌ی سینمایی، در نمونه‌های تصویری/فیزیکیِ حاصل، کم‌جان یا تضعیف نشده است. بلکه تخیلات آلاسدایر گری در کتاب _بیچارگان_، به کمک رویکرد باهویت و اصیل لانتیموس و همکاران‌اش، پربارتر شده‌اند.

![خانه‌ی گادوین بکستر در فیلم بیچارگان به کارگردانی یورگوس لانتیموس](https://cdn.zoomg.ir/2024/3/poor-things-godwin-house.jpg)

رمان _بیچارگان_، جز در ایده‌های اولیه‌اش مثل پیوند دادن مغز نوزاد به زن بالغ و تولد بلا بکستر، یا آزمایشات جراح هیولاصفت روی حیوانات، عنصر فراواقعیِ دیگری ندارد. وقایعِ داستان، در قرنِ نوزدهمِ همین جهانی رخ می‌دهند که ما در آن زندگی می‌کنیم (صرفا شخصیت‌های اصلی، به جای لندنِ انگلستان، اهل گلاسکوی اسکاتلند هستند). پس وقتی در اقتباس لانتیموس، با معماریِ هم ویکتوریایی و هم آینده‌نگرانه‌ی خانه‌ی بکستر، خطوط هوایی لیسبون پرتغال، کالسکه‌ی غریب استیم‌پانکیِ گادوین یا پالت رنگیِ فانتزیِ فیلم مواجه می‌شویم، انتخاب‌های خلاقانه‌ی فیلمساز را شاهدیم و نه ترجمه‌ی عینی ایده‌های داستانی رمان را. تماشای جلوه‌های خیره‌کننده‌ی این خلاقیت، هر سینمادوستی را به وجد می‌آورد.

جدیدترین ساخته‌ی لانتیموس، به عنوان یک کمدی سیاه هجوآمیز که موقعیت‌های مختلفی در آن، روی شوخی‌ با آداب‌دانیِ «جامعه‌ی متمدن» بنا شده‌اند، ادامه‌ی مسیری است که فیلمساز یونانی، در سال ۲۰۱۸ و طی همکاریِ قبلی‌اش با تونی مک‌نامارای استرالیایی آغاز کرد. حالا و پس از این دو همکاری، می‌توان با اطمینان بیشتری مدعی شد که سلیقه‌ی مک‌نامارا در دیالوگ‌نویسی و طراحی دراماتیک/کمیک صحنه‌ها، حال و هوای بیمارگونه‌ی اصیل جاری در همکاری‎‌های لانتیموس و افتیمیس فیلیپو را، با اغراق‌های نمایشی و صراحت بیشتر، به محصولاتی سرگرم‌کننده‌تر تبدیل می‌کند. محصولاتی که داخل بسته‌بندی‌هایی پر زرق و برق‌، می‌شود راحت‌تر به استودیوهای هالیوودی فروخت‌شان. در نتیجه، _بیچارگان_، با همه‌ی غرابت و جنون‌اش، نزدیک‌ترین چیزی است که فیلمساز ابسوردیست یونانی، به یک فیلم جریان اصلی ساخته است!

![نمایی از آسمان شلوغ نسخه‌ای خیالی از شهر لیسبون در فیلم بیچارگان به کارگردانی یورگوس لانتیموس](https://cdn.zoomg.ir/2024/3/poor-things-lisbon.jpg)

درباره‌ی تغییرات داستانی مسئله‌سازِ فیلم نسبت به رمان، در ادامه مفصل خواهم گفت؛ اما یک ویژگیِ ارزشمند فیلمنامه‌ی تونی مک‌نامارا، شکلی است که او ظرفیت‌های کمیک رمانِ گری را حتی بیشتر از خودِ نویسنده‌ی فقید اسکاتلندی قدر دانسته است! صحنه‌ای که بِلا بکستر برای نخستین بار با میل جنسی آشنا می‌شود، تماما ابداع مک‌نامارا است و در رمان، اشاره‌ای به آن وجود ندارد! مجموعه‌ی کلمات جایگزینی که بِلا، برای اشاره به آمیزش به کار می‌برد، یا شکلی که او به صحبت‌های دانکن ودربرن (مارک روفالو) از منظری کاملا منطقی نگاه می‌کند، مجموعه‌ای از لحظات و موقعیت‌های کمیک بامزه را می‌آفریند که برای فیلم لانتیموس، ارزشی مضاعف می‌سازد. در حقیقت، فیلم _بیچارگان_، در مقایسه با رمان آن، کمدیِ بهتری است.

حالا که بحث مقایسه‌ی رمان و فیلم پیش آمد، بگذارید به این اشاره کنم که صراحت مورداشاره در پاراگراف نخست، مستقیما از کتاب آمده است. نوشته‌ی سال ۱۹۹۲ گری، متنی پرحرف است که ایده‌هاش درباره‌ی تبعیض جنسیتی و فمینیسم، ایدئولوژی‌های سیاسی، عدالت اجتماعی، ساختارهای سنتی قدرت، اخلاق، میل جنسی و طبیعت انسان را به شکلی کاملا سرراست، شفاف و مستقیم، مورد بحث قرار می‌دهد.

![آلاسدایر گری](https://cdn.zoomg.ir/2024/3/alasdair-grey.jpg)

_آلاسدایر گری؛ نویسنده‌ی رمان «بیچارگان»_

درباره‌ی رمانی صحبت می‌کنیم که در آن، مخلوقِ فرانکنشتاین‌مانند، خالقِ هیولاصفت خود را خدا/«گاد» خطاب می‌کند! در یکی از فصول میانیِ کتاب، شخصیت آقای اَستلی -که نقش‌اش را در فیلم، جراد کارمایکل با لحنی متمایز از باقی بازیگران، ایفا می‌کند- مفاهیم بنیادینی را درباره‌ی جامعه، تاریخ و نظریه‌های سیاسیِ مختلف، به زبانی ساده و به شکل خلاصه، برای بِلا توضیح می‌دهد. نوشته‌ی گری، حتی به منابع الهام‌ ادبی‌اش هم اشاره‌ای مستقیم دارد.

بخش اعظم رمان _بیچارگان_، از زاویه‌ی دید آرچیبالد مک‌کندلس -که در فیلم لانتیموس، «مکس» نام گرفته است و نقش‌اش را رامی یوسف بازی می‌کند- نقل می‌شود؛ اما کتاب، روایت دومی هم دارد. این روایت که تمام وقایع توصیف شده توسط مرد دانشمند را نقض می‎‌کند، نوشته‌ی بلا بکسترِ مسن است (درباره‌ی معنای تماتیک این روایت در رمان گری، در پایان مطلب، صحبت می‌کنم). او که خودش را با نام «ویکتوریا» معرفی می‌کند، ماجرای خودکشی و پیوند مغزش را اساسا جعلی و زاده‌ی ذهن مک‌کندلس می‌داند و اعتقاد دارد که شوهر فقیدش، برای سر هم کردن این داستان، از آثار مری شلی و ادگار آلن پو و فانتزی‌های ویکتوریایی‌ای مانند «دکتر جکیل و آقای هاید»، «دراکولا» و «آلیس در آن سوی آینه» الهام گرفته است! حالا که می‌دانیم متن اصلی هم به اندازه‌ی فیلم لانتیموس صریح است، بیایید ببینیم که داستان _بیچارگان_، اساسا درباره‌ی چیست؟

![اما استون خوابیده روی یک تخت جراحی در حالی که دستگاهی با یک محفظه‌ی شیشه‌ای روی سرش کار می‌کند در نمایی از فیلم بیچارگان به کارگردانی یورگوس لانتیموس](https://cdn.zoomg.ir/2024/3/poor-things-bella-is-born.jpg)

 قصه‌ی _بیچارگان_، در درجه‌ی نخست، یک داستان بلوغ است؛ درباره‌ی ذهن معصوم یک دختربچه که رفته‌رفته، از تاریکی‌ و پلیدی جهان بزرگ‌سالان سردرمی‌آورد و می‌فهمد، همه -حتی پدر نازنین‌اش- دروغ می‌گویند. او در ابتدا، بابت مواجهه با شگفتی‌های زیستن، کنجکاو و ذوق‌زده است و نمی‌تواند برای تجربه‌ی تمام لذت‌های زندگی، صبر کند. در میانه‌ی راه اما با زشتی‌های جهان و حقایقی که از چشم‌اش دور نگه داشته‌شده بودند، مواجه می‌شود. این، نخستین مواجهه‌ی دختر کنجکاو را با مفاهیم انتخابیِ «همدلی» و «مهربانی»، رقم می‌زند. حالا، او یاد می‌گیرد که می‌شود به جز خودش، به دیگران هم فکر کند. نهایتا، بِلای بالغ، باید درباره‌ی طریقه‌ای که می‌خواهد به «اصلاح» وضع موجود کمک کند، تصمیم بگیرد.

_بیچارگان_، با همه‌ی غرابت و جنون‌اش، نزدیک‌ترین چیزی است که فیلمساز ابسوردیست یونانی، به یک فیلم جریان اصلی ساخته است!

_بیچارگان_ در لایه‌ی دوم، متنی درباره‌ی «خلقت» است. بلا بکستر، یک انسان عادی نیست که در نتیجه‌ی آمیزش زن و مرد متولد شده باشد؛ مخلوقی غیرطبیعی است که با تجربه‌گریِ خودخواهانه‌ی یک دانشمندِ دیوانه‌ی هیولاگون به وجود آمده (ویلم دفو تنها بازیگر دنیا است که می‌تواند پدرانگیِ وجود این هیولا را تا اندازه‌ای که در فیلم می‌بینیم، همدلی‌برانگیز کند!). او بدون این که انتخاب و اختیاری داشته باشد، روزی در این جهان جنون‌آمیز چشم باز کرده است و حالا، باید سعی کند که از قواعد آن سر در بیاورد. فیلمنامه‌ی مک‌نامارا، با نمایش رنگ باختن کامل ایمان مخلوق به خالق، پس از افشای دروغ‌گوییِ اساسی خدا/«گاد»، این لایه‌ی داستان گری را عمیق‌تر هم می‌کند.